Haber bültenlerinde tinerci çocuklardan, sokak çocuklarından, hırsız-uğursuz gençlerden, birden “öğretmenini katleden Hukuk Fakültesi dördüncü sınıf öğrencisi” karşımıza çıkmaz mı? Apıştık kaldık!

Hadi diyelim ki, “eğitimsiz ve ailesiz gençler suç makinesine dönüşüyor”, peki üniversite son sınıfa kadar gelmiş “iyi aile çocukları” nasıl bu hale geliyor?

“Suçu” tartışırken, “suçlu” üreten nedenleri ıskalıyoruz sanırım: “Sonuçlar”a odaklanıp sebepleri kaçırıyoruz.

Bazen bir “pazar poşeti” ya da kedi-köpek hikâyesi “insanlık dramı”nın önüne geçebiliyor! Oysa asıl “facia”, Türkiye’nin insan kaynaklarının kuruması, hemen hiçbir alanda “önder insan” yetiştirememesidir. 
Türkiye’de ilk milletvekili seçimi, 1876 Anayasa’sı ile gerçekleşti. Osmanlı tahtında Sultan İkinci Abdülhâmid (1876-1909) oturuyordu. 

Milletvekili seçimleri Birinci ve İkinci Meşrutiyet döneminde devam etti. Fakat o dönemde yapılan seçimler bu dönemde yapılanlardan çok farklıydı: Halk “müntehib-i sâni” denilen “ikinci seçici”leri seçiyor, onlar da meb’usları (milletvekili) seçiyordu. 

Bu tür seçimler, Birinci Meşrutiyet döneminde (1877) sakin geçmiş, ancak İkinci Meşrutiyet döneminde (1908) bazı İttihatçı fanatiklerin taşlı-sopalı saldırılarına yol açmıştı. Hattâ bu seçimlerin birinde İttihad ve Terakki’ye muhalefete başlayan Filozof Rıza Tevfik, iri-kıyımlığına ve pehlivanlığına rağmen dövülüp hastanelik edilmişti.