Kim ne derse desin, kim aksini iddia ederse etsin, Amerika Suriye’de kelimenin tam anlamı ile sıkıştı. Bunu da tahmine değil, bilgiye dayanarak iddia ediyorum. Ayrıca, bu gerçeği kendileri de ortaya koyuyorlar.

Trump’ın Ulusal Güvenlik Danışmanı John Bolton, Genelkurmay Başkanı Joseph Dunford ve Suriye Özel Temsilcisi James Jeffrey, dün Ankara’da görüşmeler yaptı. Genel olarak ortaya çıkan sonuç şu:

1)ABD, Suriye konusunda henüz net bir yol haritası belirlemiş değil.

2)Yönetimde önemli fikir ayrılıkları var. Bremen Mızıkacıları gibi her kafadan ayrı bir ses çıkıyor.

3)Amerika baskı altında. Bir yandan İsrail ve lobiler bastırıyor. Diğer taraftan terör örgütü destekçileri “yol arkadaşlarını böyle yüzüstü ortada bırakamazsın” teziyle ABD yönetimine yükleniyor.

Bu yüzden sık sık yalpalamalar ortaya çıkıyor. Bunun için bir yetkilinin söylediğini diğerininki tutmuyor. Amerika, içine düştüğü sıkıntıdan nasıl kurtulacağının hesaplarını yapıyor.

***

Türkiye ise oldukça kararlı…

Dün yapılan görüşmelerde bu kararlılık net bir dille ortaya konuldu. Amerikalılardan, biran önce çekilmeyi tamamlayıp, özellikle Münbiç’te daha önce verdiği sözleri yerine getirmesi istendi. Onlar da 4 aylık bir süreden bahsettiler.

Çekilme konusunda bir sıkıntı yok. Sıkıntı, nasıl ve ne şekilde gerçekleşeceği noktasında Amerikalıların kafalarının net olmaması. Mesela, T.C Başkanı Erdoğan’ın, Rusya Devlet Başkanı Putin’le yapacağı görüşmeyi çok önemsiyor, oradan çıkacak sonucu merak ediyorlar. Biz de “Orada bir sıkıntı yok, bizim de Rusların da tavrı belli. Siz yol haritasını çizin” diyoruz.

Süreç yürüyor, ama yavaş!

Dün, terör örgütü YPG’ye verilen silahlar konusunu da gündeme getirdik. ABD’nin çekilirken o silahları toplamasını istedik. “Hayır” demediler, ama net bir plan da ortaya koyamadılar.

En önemlisi ise, Bolton’un yüzüne karşı son yaptığı açıklamalardan duyduğumuz rahatsızlığı ilettik. Terör örgütü YPG’yi “Kürtlerin temsilcisi” gibi göstermesinin bizi son derece rahatsız ettiğini aktardık. Böyle bir ifadenin Türkiye tarafından kabul edilemeyeceğini üstüne basa basa tekrarladık…

O da hak verdi, “tamam” dedi. Bundan sonra ABD tarafından yapılacak açıklamalarda bu noktaya dikkat edileceğinin sözünü verdi.

Bir anlamda geri adım attı!

Tabi bu sözü ne kadar tutar bilemeyiz. Bekleyecek ve göreceğiz.

Türkiye, dün konumunu son derece açık ve net olarak ortaya koydu. Kararlı olduğumuzu, Suriye’de bir terör oluşumuna asla müsaade etmeyeceğimizi bir defa daha tekrarladık. Merak edenler için söyleyeyim, onlar da “Yapmayın, etmeyin, operasyondan vaz geçin” türünden bir yaklaşım ortaya koymadılar, koyamadılar.

***

Zaten T.C Başkanı Erdoğan dün Ak Parti Meclis Grubu’nda oldukça net konuştu. ABD’den gelen farklı seslere rağmen, Türkiye’nin Trump’ın kararını referans olarak aldığını açıkladı. Ulusal Güvenlik Danışmanı Bolton’ın sözlerini de “yalan” ve “iftara”olarak nitelendirdi.

Erdoğan, ABD Heyeti Türkiye’deyken gereken mesajı verdi:

-YPG’ye karşı operasyon hazırlığımızı yaptık. Yakında harekete geçeceğiz.

Ardından ekledi:

-Teröristleri öldürmek için ne gerekiyorsa yaparız.

Erdoğan’ın mesajı henüz Bolton ülkesine dönmeden Amerika’ya ulaştı. T.C Başkanı, “Ülkemizin menfaatlerini korumak için ne sizin keyfinizin olmasını bekleriz, ne de herhangi bir icazete ihtiyaç duyarız” demek istedi.

Bitti…

“Bundan sonra ne olacak?” diye sorarsanız, cevabı çok açık değil mi? Hazırlıklar tamamlanıp, yeri ve zamanı geldiğinde Türkiye harekete geçecek. Bir gece ansızın Suriye’deki terör yapılanmalarının tepesine inecek.

Devran döndü artık…

Geçmişte ABD hep bizi sıkıştırırdı. Ama bu defa kendisi sıkıştı. İstese de istemese de, kabul etse de etmese de kaçınılmaz son geliyor. Türkiye gerekeni yapacak. Öyle görünüyor ki, “süper güç” Amerika da bunu sineye çekecek.