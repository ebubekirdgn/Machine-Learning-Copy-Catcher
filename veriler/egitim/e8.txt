Türkiye’de sinema koltuklarının yarısından fazlasına sahip olan Mars Group ile yapımcılar ve sanatçılar arasındaki gerilim büyüyor.

Aslında bu tartışma yeni bir tartışma değil.

Geçmişte de salon sahiplerinin sponsorlardan aldıkları payları cebe attıkları ve yapımcılarla paylaşmaya yanaşmadıkları biliniyordu ve ufak tefek tartışmalar oluyordu ama bu kez Mars ipin ucunu kaçırdı.

Bir de şuur noksanı yöneticinin ağzından çıkanı kulağı duymadan konuşması ipleri tamamen koparttı.

Hatırlayacaksınızdır, bir süre önce  FETÖ savcılarının, Hollywood’u rahatsız etmeye başlayan Türk dizi yapımcılarına bir operasyon yaptıklarından söz etmiştim.

O dönem Türkiye’nin diziler aracılığı ile yaşam tarsi ve kültür ihraç eder hale gelmesi ABD’yi rahatsız etmiş, bunun cezasını FETÖ savcıları vasıtasıyla yapımcıları içeri atarak kesmek istemişlerdi.

Yine eski Kültür Bakanı Namık Kemal Zeybek’in açıklamalarından Türkiye'deki sinema salonlarında en az yüzde 20 yerli film oynatma zorunluluğu getirmeye yönelik tasarısının, Başkan Bush’un emriyle Özal tarafından engellendiğini de öğrendik.

Bugün Mars Group’un yaptığı hamleyi de belki aynı kapsamda görmek lazım.

Türkiye’nin giderek güçlenen ve etkili hale gelen yapımcılık sektörünü baltalama girişimi olmalı.

Çünkü böylesi bir kavga ve yapımcıları yok etmeye yönelik operasyonun ticari mantığı yok.

Ama siyasi mantığı var.