Söylemedi demeyin; üç vakte kadar duyarsınız, emperyalist saldırıya uğruyor diye Sisi’ye bile sahip çıkar bu çığırtkanlar.

Yalan da değil, Amerikan CBS kanalında meşhur 60 Minutes programına çıktığına, çıkacağına pişman ettiler. Fena benzettiler Mısır’ın darbeci Cumhurbaşkanı Sisi’yi.

Çekimler bittikten sonra akılları başlarına gelmiş cuntacıların. Fakat yayınlanmasını önlemeye çalıştılarsa da söz geçirememişler.

Söyleşi, Amerikalılara şu anonsla duyuruldu: Vergi paralarınızdan, modern Mısır tarihinin en kötü hak ihlalleriyle suçlanan bir lidere niye yardım gidiyor?...

Ne işlediği katliamları yüzüne vurmadıkları kalıyor, ne de sahte suçlamalarla terörist ve hain gibi göstererek siyasi muhaliflerini hapse attırdığı gerçeği.

Muhatabı kem kümlerle inkar etse de, muhabir Scott Pelley üsteliyor. Beti benzi atıyor Sisi’nin. Afallıyor, çuvallıyor, neye uğradığını şaşırıyor.

“Bizde kanun var, yargı bağımsız, siyasi tutuklu yok, hepsi terörist” gibi şeyler geveliyor sıkıştırıldıkça...

Ama kendine güldürmekten başka bir işe yaramayacağının o da farkında. Ki sonrasında, yayından kaldırtmak için kıvranıyor.

Çin’in Müslüman Uygurlar için kurduğu toplama kamplarının üstüne gidilmesine ‘CIA operasyonu’ diyen, Sisi’nin paspasa çevrilmesine neler demez oysa?

Çin gazetesi Global Times, Müslüman STK liderleriyle Pekin arasında iki gün önce varılan mutabakatı yazdı. İslam’ı sosyalizme uydurmak ve Çinlileştirmek için hazırlanan 5 yıllık eylem planı üzerinde anlaşılmış.

Doğu Türkistan’daki asimilasyon baskısı, zulüm ve işkenceleri, Amerikan planlarına alet olmamak gerekçesiyle yok saymayı teklif eden varsa...