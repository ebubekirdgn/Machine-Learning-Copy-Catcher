Hiç kitapla silah bir tutulur mu, terörle mücadele artık bunları birbirinden ayırsın derken bakın ne oldu...

Suç kapsamından çıkarılması beklenen kitaba erişim zorlaştırıldı, kurşun edinmekse kolaylaştırıldı. Alım gücü bakımından yani.

Yeni yılda, e-kitabın KDV'sine yüzde 10 zam, MKE'nin kurşununa yüzde 7 buçuk indirim geldi.

Ülkemize hayırlı olması temennisiyle duyuruldu, enflasyonla topyekün mücadele kampanyasına destek çerçevesindeymiş.

MKE yapımı yerli ve milli tabanca fişeklerinin fiyatı indirildi.

E-kitap vergisinin yüzde 8'den 18'e çıkarılması hangi kampanya çerçevesinde, bilinmiyor fakat.

Bir yanlış anlamadır gidiyor.

Zorlaştırılması gereken mermi, bedelen özendiriliyor. Teşvik edilmesi gerekenin vergisiyse düşürüleceği yerde arttırılıyor.

RTÜK de burasını yanlış anlıyor. TV dizilerinde şiddete ve silaha gösterdiği toleransı başka hiçbir şeye göstermiyor.

Sigara suç aleti, ekranda içilmesi yasak.

Cin kelimesi tehlikeli, kullandırılmıyor. Üç harfliler diye mozaiklenmesi şart.

Şuh kahkaha çok sakıncalı, iç gıdıklıyor, biplenmezse olmaz.